---
layout: 'post'
title: 'Algus ehk Kuidas me suvel USA-le ringi peale tegime'
author: 'Kristen Gilden'
categories: ~
tags: ['et']
image:
  teaser: nyc-teaser.jpg
---

Ma täpselt ei mäletagi enam, millal Jüri mulle rääkis oma hullust plaanist
teha Ameerika Ühendriikidele tiir peale. Tean vaid seda, et ta ei jõudnud
lõpetada, kui ma juba oma jah-sõna andsin. Plaan oli neljakesi rentida mõnest
linnast auto ja siis sellega võimalikult suur ring teha. Mõeldud, tehtud!

Ettevalmistused
---------------

Ega me väga suuremaid plaane enne reisi paika pannudki – korra arutasime Viru
hotellis ja teine kord Jüri juures. Kõik panid sihtkoha kirja, kuhu nad
kindlasti minna soovisid. Nii nagu kunagi ammu tuli teha neis värviraamatutes,
kus punktid pidi joontega ühendama ning tulemuseks oli mõni kujutis, tõmbasime
kriipsud iga sihtkoha vahele ja saimegi enam-vähem ringi. Ainult et oh häda,
iga päev oleksime pidanud sõitma sama palju, kui on Tallinnast Leedu piirini.

[![Marsruut](assets/img/map.jpg)](assets/img/map.jpg){:class="captioned"}
*Meie reis. Mummude juures tegime pikema peatuse.*

Ja nii me siis paar päeva peale jaanipäeva alustasimegi. Start algas vägagi
sujuvalt, kui välja arvata mõne mehe varahommikune tagasisõit Keilasse passi
järgi. Mõtlesin, et olen hullult kaval ja Tallinnas näitan ainult ID-kaarti – on
ju Taani täitsa Euroopa Liidu riik, niiet milles probleem. Aga teiste lõbuks
pidin ikkagi kotipõhjast seda passi hakkama sobrama, sest sain vastuseks
ironiseeriva "ID-kaardiga sõidad Ameerikasse ve?".

![Lennukis](assets/img/lennukis.jpg){:class="captioned"}
*Kui need mehed vaid teaksid, kui palju nad järgmise kuu jooksul istuma peavad,
siis seisaksid nad sel pildil küll vist püsti!*

New York, New York
------------------

New Yorgis ei tahtnud me väga pikalt peatuda, sest kell tiksus ja näha oli
palju. Ööbisime Jüri tuttavate juures Mamanoreckis, mis asub New Yorkist veidi
põhjapool. Kuna olime alles jalamehed, pidime sinna rongiga sõitma. Mis see siis
ikka ära ole – elu aeg Balti Jaamast rongiga Tartu sõidetud. Ainult et kuidagi
ei märganud me, et jooksime ekspressi peale, mis meie peatuses seisma ei
kavatsenudki jääda! Sõitsime hoopis Connecticut'i. Õnneks polnud ma kunagi
Uberit tellinud ja saime tänu sellele suht odavalt ja kiiresti õigesse kohta.
See pooletunnine möödasõit oligi vist kõige suurem eksimine.

![Pennsylvania Station](assets/img/penn-station.jpg){:class="captioned"}
*Penn Staion, NYC. Rongid väljuvad maa alt, sest mujal lihtsalt pole ruumi.*

Järgmisel hommikul sõitsime tagasi linna, et pikaks rännakuks ettevalmistusi
teha. Autorendi tädi oli väga tore, ainult et moosis meile pähe palju suurema
(ja ainult naaatukene kallima) auto, kui alguses plaanis. Tagantjärele oli
muidugi väga hea, sest me tõesti ei olekski vist väiksemasse masinasse kõigi
oma pampudega mugavalt ära mahtunudki. Edasi kihutasime lähimasse Walmarti, et
eluks vajalik ja matkavarustus sebida (telk, kummimadratsid, magamiskotid,
gaas, ilusad päikseprillid ja ei-tea-mis-kõik-veel).

![Walmart](assets/img/walmart.jpg){:class="captioned"}
*Geron, mäletad, mis mõne hetke pärast autos toimus?*

Sõit Yellowstone'i
------------------

Auto manti täis, olime valmis kahepäevaseks sõiduks Yellowstone'i rahvusparki.
Kuna juhiload olid kolmel mehel, siis leppisime kokku, et iga nelja tunni tagant
vahetame juhti. Nii jäi kahe sõidu vahele kenasti kaheksa tundi, mida sai
sisustada istumise ja magamisega. Nii morbiidne see sõit muidugi polnud, sest
vaated olid juba algusest peale vapustavad ja seltskond viis-pluss.

Reisi teine öö mööduski meil täielikult autos, kui ehk mõned pissipeatused ja
jalgade sirutamised välja arvata. Kõige igavam oligi vist kell 3 öösel, kui
maantee oli tikksirge ja teisi autosid peaaegu polnudki näha. Vägisi tahtis
väsimus peale tulla, aga õnneks olid iga natukese aja tagant täiesti suvalistes
kohtades valgusfoorid, mis natukenegi sõidu põnevamaks tegid. Enda sõiduvahetuse
lõpuks hakkasime Illinois'i jõudma. Väga kiiresti muutus sõit püsikiirusel
sirgel teel tiksumisest närviliseks olelusvõitluseks kümnerajalisel kiirteel.
Olime jõudmas Chicagosse – rahvaarvult USA kolmandasse linna – ja seda parasjagu
hommikuseks tipptunniks. Minu jaoks oli see kõige intensiivsem sõiduhetk kogu
reisi vältel. Ott Tänak minu kõrval jälgis tähelepanelikult GPS-i, et me
kogemata kuskil valesti ei sõidaks. Oli hetk, kus sõitsime 110km/h kitsas
koridoris, mida ääristasid kaunid betoonblokid. Elamuse võrra rikkam igatahes!

<p>
  <iframe class="captioned" width="615" height="346" src="https://www.youtube.com/embed/_Q6VmgHbx1A?rel=0&amp;controls=0&amp;showinfo=0" frameborder="0" allowfullscreen></iframe>
  <em>
    Chicago Skyline sellisena, nagu me seda nägime. Paremal sirgub
    <a href="https://en.wikipedia.org/wiki/Willis_Tower">Willis Tower</a>, mis
    1973 - 1998 olimaailma kõrgeim torn.
  </em>
</p>

Kui Chicagost läbi sõitsime, võttis maastik suhteliselt nukra kuju ning
otsustas olla nii tasane ja igav, kui veel üldse olla saab. Ilm oli sombune ja
ega ma tõtt-öelda palju maastikku vaadanudki, sest püüdsin natukenegi unevõlga
tasa teha. Jüri see-eest sõitis nagu metsaline, olles ainus, kes ei maganud.
Andu oli vahepeal uurinud, et meie marsruudile jääb ka Mount Rushmore täitsa
lähedale. See on see mäenõlv, kuhu neli Ameerika presidenti kivisse raiutud on.
Kahjuks sinna me ei jõudnudki, sest päike hakkas jällegi loojuma ja mis sa neid
nägusid ikka pimedas vaatad, kui midagi ei näe. Nojah – eks jäigi midagi
järgmiseks korraks ka.

Ma arvan, et teekond läks jälle põnevamaks veidi Missouri jõest lääne poole,
sest elu läks rahval jälle sisse, kui aknast uued vaated avanesid. Muutuvast
maastikust andsid märku lauged ülesmäge viivad teed. Mingi hetk panime tähele,
et silmapiiril pole ühtegi puud. Rohekas-kollased heinamaad olid asendumas
millegi hoopis eksootilisemaga. Punakas-pruunikad toonid hakkasid võimust võtma
ja see kõik nägi äärmiselt sürreaalne välja. Asustus oli muidugi jätkuvalt hõre,
aga see-eest nägime tee ääres metallist dinosauruste skulptuure ja vanu
tuletõrjeautosid, mis reklaaimisid vist mingit grilli-kohta. Pikad ja lauged
tõusud koos kõige muuga tekitasid tunde, justkui oleksime mõnel teisel planeedil
(me ei osanud ette aimata, et seda juhtub reisil veel mitu korda).

Kell oli viis, aga kummalisel kombel oli sooja ikka kolmekümne kraadi kanti. Me
sulandusime oma maikadega väga hästi kohalikku populatsiooni ära. Reetis muidugi
alati meie imelik keel ja vali lagin. Meil oli väga mugav kõike ja kõiki
kommenteerida, sest keegi meist ju aru ei saanud. Oi-oi-oi, kui oleksime mõne
eestlase kuuldekaugusesse jäänud. Igatahes jah, kuumust oli palju ja aknaklaas
kippus satikatest kole räpaseks minema. Kütust hakkas ka vähe-võitu olema. Lausa
nii vähe näitas, et meile tuli väike ärevus sisse. Tea, kas ikka jõuame
järgmisesse tanklasse välja? GPS näitas, et on rohkem miile, kui armatuuril
vilkuv ennustus. Ning tee muidugi pidi ülesmäge minema. Selge, konditsioneer
välja ja kiirus tavapärase 80 miili pealt 60 miili peale. Ma pakun, et tanklasse
jõudis ratastel saun, aga see kõik ei lugenud, sest me jõudsime kohale!

Tanklad on Ameerikas muidugi jälle hoopis teistsugused, kui Euroopas, ja vedasid
meid mitu korda ninapidi. Ühes kohas ei tohtinud ise tankida, vaid seda tegi
meie eest teenindaja. Ju siis on keegi nende tankla varem põlema pannud. Diisel
on rohelisega märgistatud ja bensiin mustaga  ehk risti vastupidi. Kaardiga
maksmisest ei tulnud midagi välja, sest peaaegu alati küsiti meilt ZIP-koodi ja
ilmselgelt Eesti omad ei sobinud. Niisiis pidi tavaliselt kassas kõigepealt
maksma ja seejärel tohtis minna tagasi auto juurde kütust sisse pumpama.
Hinnavahe Eestiga oli mega – arvestasime, et kütus oli seal keskeltläbi viis
korda odavam. Eks meie suur Ford Explorer muidugi võttis palju kütust ka, aga
ikka oli soodsam autoga öö läbi sõita, kui neljale inimesele mingi normaalne
ööbismiskoht sebida.

![Two rainbows](assets/img/double-rainbow.jpg){:class="captioned"}
*Vikerkaared!*

Kirsiks tordil olid veel eemal tasa triivivad (drifting) äikesepilved, mis
tekitasid taevasse lausa kaks vikerkaart korraga. Mingist hetkest läks jälle
üsna järsult kottpimedaks ja vihmasadu saatis meid terve õhtupooliku. Tegime
peatuse ühes suuremas tanklas, kus saatusime kõrvuti mingite Hispaanlaste või
jumal-teab kellega täpselt. Igatahes, nad olid äsja Yellowstone'ist tulnud ja
soovitasid meile alternatiivset teed, mis olla hulga maalilisem. Kell oli juba
palju ja nii tegime plaani, et sõidame sellele ilusale teelõigule hästi lähedale.
Veedame teise öö autos ja siis päikesetõusuga saaksime startida väga viisakalt
positsioonilt.

Kuidas me Yellowstone'is piisonitega möllasime ja matkarajalt ära eksisime, saab
lugeda juba järgmisest postitusest.
